
<text>


 <page>
<ph>562</ph><p>076-281b</p>
@#/ /rgya nag skad du/ h+pho ba sho za shI i la TAd kying / bod skad du/ 'phags pa dum bu zhe gnyis pa zhes bya ba'i mdo/ dkon mchog gsum la phyag 'tshal lo/ de'i tshe bcom ldan 'das kyis bla na med pa'i byang chub mngon du 
mdzad de 'di ltar dgongs so/ chags pa dang bral zhing rab tu zhi ba ni khyad du 'phags te/ ting nge 'dzin chen po la gnas nas bdud ste thams cad bcom pas/ da ni sems can rnams grol bar bya ba'i phyir chos kyi 'khor lo bskor bar dgongs te/ drang srong lhung 
ba ri dwags kyi nags su gshegs nas tshe dang ldan pa kun shes ko+o N+Di n+ya la sogs pa'i lnga sde la bden bzhi'i chos 'khor bskor bas de dag lam dang 'bras bu la bkod par mdzad do/ /de nas dge slong gzhan dag bcom ldan 'das kyi drung du lhags te rang rang gi sems kyi rtog pa bcom ldan 
'das la zhus so/ /bcom ldan 'das kyis yang dag par bstan pas de dag sems kyi rtog pa las rnam par grol bar gyur te/ bcom ldan 'das kyi ga la ba de lags su thal mo sbyar ba gtad nas bcom ldan 'das kyis bstan pa la gus pas mnyan par gyur to/ /
de'i tshe bcom ldan 'das kyis dam pa'i chos du ma bu bzhi bcu rtsa gnyis pa zhes bya ba 'di gsungs so/ /bcom ldan 'das kyis bka' stsal ba/ nye du dag spangs khyim nas rab tu byung te bslab pa la gnas nas sems kyi de nyid mthong bar byed cing 'du ma byas pa'i chos rtogs 
par byed pa la dge sbyong zhes bya'o/ /khrims nyis brgya lnga bcu rtsa gsum ma lus pa la gnas shing brtson pas bden pa bzhi'i lam 'bad pas bsgrubs nas yongs su dag par byas pa la dgra bcom pa zhes bya'o/ /yang bcom ldan 'das kyis bka' stsal ba/ /
dgra bcom pa ni steng gi nam mkhar 'phags te rdzu 'phrul dang sprul pa sna tshogs ston pa dang / 'jig rten gyi khams rnams kun nas g.yo bar nus pa dang / tshe'i 'du byed kyang ji 'dod du yongs su 'dzin nus pa'o/ de'i 'og ma ni phyir mi 'ong ngo / /
</page>

 <page>
<ph>563</ph><p>076-282a</p>
phyir mi 'ong ni tshe 'phos nas lha gnas pa bcu dgu pa la skyes nas gnas de nyid du dgra bcom 'thob par 'gyur ba'o/ /de'i 'og ma lan cig phyir 'ong ba'o/ /lan cig phyir 'ong ni tshe 'phos nas khams gong mar skye bar 'gyur zhing de nas phyir 
'ongs nas dgra bcom 'thob par 'gyur ba'o/ /de'i 'og ma rgyun du zhugs pa'o/ /rgyun du zhugs pa ni tshe lan bdun 'pho zhing skye ba lan bdun blangs pa'i mthar dgra bcom 'thob par 'gyur ba'o/ /'dod sred yongs su spangs pa ni lus kyi yan lag yongs su 
bcad pa dang 'dra ste/ phyis yongs su bsten du mi rung bar 'gyur ro/ /yang bcom ldan 'das kyis bka' stsal ba/ rab tu byung ba'i dge slong rnams 'dod sred dang bral zhing rang gi sems nyid yongs su shes nas sangs rgyas kyi lam zab mo'i don 'dus byas pa rtogs par byas 
pas/ thob pa med pa/ tshol ba med pa/ lam gyis bcing du med pa/ lam gyis sbyor du med pa/ bsam du med pa/ byed du med pa/ bsgom du med pa/ mngon du byar med pa/ thams cad du mi gnas pa/ rang bzhin gyis mchog phul du byung ba de la 
lam zhes bya'o/ /yang bcom ldan 'das kyis bka' stsal pa/ skra dang kha spu bregs te dge slong du gyur nas bcom ldan 'das kyi bstan pa la rab tu zhugs pa rnams kyis 'jig rten gyi zang zing spangs te bsod snyoms la spyod cing nyin phyed du zas gcig bza' zhing gnas 
mal shing drung du 'cha' zhing bag yod pas zas phyis len par mi bya'o/ de ci'i phyir zhe na/ 'dod pa la sred pas skye bo dag rmongs par byed pa'i phyir ro/ /yang bcom ldan 'das kyis bka' stsal pa/ sems can dag gis rnam pa bcus dge ba sgrub par 
'gyur la rnam pa bcus mi dge ba sgrub par 'gyur ro/ /bcu gang zhe na/ lus kyi gsum dang / ngag gi bzhi dang / yid kyi gsum mo/ lus kyi rnam pa gsum gang zhe na/ srog gcod pa dang / ma byin par len pa dang / 'dod pas log par g.yem 
</page>

 <page>
<ph>564</ph><p>076-282b</p>
pa'o/ ngag gi rnam pa bzhi gang zhe na/ rdzun du smra ba dang / tshig 'khyal smra ba dang / tshig rtsub smra ba dang / phra ma smra ba'o/ /yid kyi gsum gang zhe na/ brnabs sems dang / gnod sems dang / rmongs pas mchog gsum la yid mi ches te shing phyin ci log 
lta ba'o/ /dge bsnyen rnams chos rnam pa lnga las le los mi ldog cing rnam pa bcus dge ba la spyad pas nges par 'bras bu thob par 'gyur ro/ yang bcom ldan 'das kyis bka' stsal pa/ skye bo dag nyes pa mang po byas la 'gyod pa med par rim gyis bsags pa'i sdig 
pa'i 'bras bu rang nyid la smin par 'gyur te/ dper na/ chu klung rnams rgya mtsho chen por babs pa na rang gis zab cing yangs bar gyur te brgal dka' bar 'gyur ba bzhin no/ /skye bo dag nyes pa mthong nas slan chad bsdams pas dge ba'i chos rnams 'phel bar 
'gyur zhing sdig pa rim gyis zhi bar 'gyur te lam rnams kyang 'grub par 'gyur ro/ /yang bcom ldan 'das kyis bka' stsal ba/ skye bo rmongs pa dag gis de bzhin gshegs pa la sdig pa mi dge ba'i las byas kyang byams pa tshad med pas yongs su 'dzin cing phyi phyir 
tshul min gyi sa thob tsams kyang phyir zhing byams sogs tshad med pa'i thugs rjes bskyangs par mdzad do/ /gzhi des de bzhin gshegs pa ni bsod nams dang yon tan gyi dpal la mnga' brnyes so/ skye bo de dag la gnod pa dang sdug bsngal ba 'byung ngo/ /yang 
rmongs pa 'ga' zhig sangs rgyas bcom ldan 'das kyi kun tu spyod pa'i chos nyid ni byams pa dang thugs rje'i bdag nyid ni 'di lags pas tho btsams kyang phyir zhing byams par mdzad do zhes thos nas bcom ldan 'das kyi drung du 'ongs te spyos kyang cang mi gsung bar bzhugs 
te/ 'di ni gti mug can mi gsal ba rmongs pa'o zhes thugs rje chen pos dgongs so/ /spyos rnyes par bcom ldan 'das kyis bka' stsal ba/ bu khyod kyis gzhan zhig la bsnyen bkur byas pa la des dang du ma blangs na ji ltar bya/ des gsol ba/ phyir 'brangs 
</page>

 <page>
<ph>565</ph><p>076-283a</p>
bar bya'o/ /bcom ldan 'das kyis bka' stsal ba/ bu khyod kyis da bzod spyos pa de bzhin gshegs pas bdag gir ma mdzad pas phyir khur zhig khyod la sdug bsngal 'byung ngo/ /dper na/ brag cha sgra'i rjes su 'brangs pa 
dang / grib ma lus kyi rjes su 'brangs pa ltar nam yang rnam smin de dang 'bral bar mi 'gyur ro/ /de'i phyir sdig pa mi dge ba'i las la 'joms par bya'o/ /yang bcom ldan 'das kyis bka' stsal ba/ dam pa dag la sdig can rnams kyis 
'tshe bar byed pa ni/ dper na/ nam mkhar mchil ma 'dor ba dang 'dra ste/ mchil mas nam mkha' sbags mi nus shing rang nyid sbags par 'gyur ba dang / rlung gi rdzi phyogs su gzhan la thal ba 'thor ba ltar rdul pha rol po la bsgo mi nus shing 
phyir zhing rang nyid la 'gos par 'gyur ba dang mtshungs so/ /dam pa dag la skur pa 'debs par mi bya ste/ dam pa dag la gnod pa byas pas rang nyid nyams par 'gyur ro/ /yang bcom ldan 'das kyis bka' stsal ba/ spyod pa la slob pa dag gis 
byams pa dang snying rje la brtson par bya zhing sbyin pa yang sbyin par bya ste/ sbyin pa'i phan yon shin tu che'o/ /bsdams pa'i yid kyis legs par chos spyad na de'i bsod nams shin tu che'o/ /gzhan gyis chos spyod pa mthong ba'i tshe phan 'dogs shing rjes 
su yi rang byas pas kyang bsod nams kyi rnam smin 'thob par 'gyur ro/ /gsol ba/ bcom ldan 'das de ltar na de'i bsod nams kyi phung po de bri bar mi 'gyur ram/ bka' stsal ba/ dper na/ gnas zhig na dpal 'bar sbar ba zhig yod la 
phyogs bzhi'i skye bo mang pos dpal 'bar mang po khyer te de las sbar te bza' bca' dag 'ched par byed/ mun pa dag sel bar byas kyang me de zad par mi 'gyur ba ltar bsod nams kyi phung po de yang de bzhin no/ /yang bcom ldan 'das kyis bka' stsal pa/
</page>

 <page>
<ph>566</ph><p>076-283b</p>
skye bo tha mal ba brgya la zas byin babs dam pa gcig la zas byin pa'i char mi phod/ /dam pa stong la zas byin pa bas las bslab pa'i gzhi lnga 'dzin pa gcig la zas byin pa'i char mi phod/ bslab pa'i gzhi lnga 'dzin pa khri phrag la zas byin pa bas rgyun tu 
zhugs pa gcig la zas byin pa'i char mi phod/ rgyun tu zhugs pa khri phrag brgya la zas byin pa bas lan cig phyir 'ong gcig la zas byin pa'i char mi phod/ lan cig phyir 'ong khri phrag stong la zas byin pa bas phyir mi 'ong gcig la zas byin pa'i char mi phod/
phyir mi 'ong bye ba la zas byin pa bas dgra bcom pa gcig la zas byin pa'i char mi phod/ /dgra bcom pa dung phyur la zas byin pa pas rang sangs rgyas gcig la zas byin pa'i char mi phod/ rang sangs rgyas bye ba brgya la zas byin pa bas sangs rgyas gcig 
la gdugs tshod gsol ba'i char mi phod do/ /de ci'i phyir zhe na/ sangs rgyas kyi lam yongs su 'tshol cing slob par 'dod pa dang sems can thams cad la phan pa bsgrub par 'dod pa'i phyir ro/ /de bas na dam pa rnams la zas phul ba'i bsod nams 
kyi phung po shin tu che'o/ /gang dag gis 'jig rten gyi lha 'dre 'byung po dag la bsnyen bkur ba bas pha ma la gus pa dang sri zhu bgyid pa mchog ste/ pha ma gnyis bsod nams kyi zhing mchog tu gyur ba'o/ /yang bcom ldan 'das kyis bka' stsal pa/ 
'jig rten na dka' ba rnam pa nyi shu yod de/ /de dag gang zhe na 'di lta ste/ dbul bos sbyin pa gtong ba dka'/ phyug 'byor ldan pas lam la slob pa dka'/ srog blos nges par gtong ba dka'/ /gsung rab dam pa'i chos blta' ba dka'/ /
sangs rgyas byung ba'i zhing khams su skye ba dka'/ 'dod pa la mi chags shing sran tshugs pa dka'/ yid 'ong mthong bas mi re ba dka'/ stobs 'byor can stobs 'byor gyi dbang du mi 'gro ba dka'/ smod phyir byed pa la mi khro ba dka'/ bya 
</page>

 <page>
<ph>567</ph><p>076-284a</p>
ba'i yul dang 'phrad pa'i tshe sems 'du mi byed pa dka'/ mang du bslabs kyang mthar phyin pa dka'/ ma bslabs bdag la mi brnyas pa dka'/ nga'o snyam pa'i nga rgyal gzhom pa dka'/ dge ba'i bshes gnyen dang 'phrad pa dka'/ 
sems kyi rang bzhin shes nas lam la slob pa dka'/ yul dang phrad pa'i tshe kun nas mi g.yo ba dka'/ blo dang 'tshams pa'i thabs kyis spyod pa dka'/ khams dang mthun par gdul ba dka'/ sems btang snyoms su 'jog pa dka'/ bya ba dang bya ba ma yin 
pa mi smra ba dka'o/ /bcom ldan 'das la dge slong zhig gis gsol pa/ rgyu gang gis byang chub thob par 'gyur/ rkyen gang gis sngon gyi gnas rjes su dran par 'gyur lags/ bcom ldan 'das kyis bka' stsal pa/ byang chub la rtags dang mtshan ma med pa zhes 
pa tsam gyas mi phan pas sems kyi spyad pa bsrung ba gal che'o/ /dper na/ me long phyis pas g.ya' dag ste dwangs shing gsal bar gyur bas gzugs brnyan gsal bar snang bar 'gyur ro/ /de bzhin du 'dod pa yongs su spangs shing stong pa'i chos la kun tu spyad pas 
'phags pa'i lam yang dag pa ji lta ba bzhin du 'thob par 'gyur zhing sngon gyi gnas kyang rjes su dran par 'gyur ro/ /yang bcom ldan 'das kyis bka' stsal pa/ dge ba'i mchog gang zhe na/ lam la spyod pa nyid dge ba'i mchog go /che ba'i mchog gang zhe na/ blo chos 
dang mthun par sbyor ba che ba'i mchog go /stobs dang ldan pa'i mchog gang zhe na/ bzod pa gang yin pa ste/ bzod pa dang ldan na sdig pa'i las mi byed pas nges par mi rnams kyis bkur bar 'gyur ro/ /mchog tu gsal ba gang zhe na/ gang sgrib pa med pa dri ma dang 
bral ba/ nyes spyod med pa yongs dag pa/ thog ma med pa nas da lta'i bar gyi phyogs bcu'i 'jig rten na gang dag yod pa de dag thams cad ma mkhyen pa'am/ ma gzigs pa'am/ rnam par ma mkhyen pa'am/ ma gsan pa cung zad tsam yang mi mnga' zhing 
</page>

 <page>
<ph>568</ph><p>076-284b</p>
rnam pa thams cad mkhyen pa'i ye shes dang ldan pa de la gsal ba zhes bya'o/ /yang bcom ldan 'das kyis bka' stsal pa/ sems can 'dod chags dang bcas pa'i sems kyis bsgribs pas tha ma yang dag pa ji lta ba bzhin du mthong bar mi 'gyur te/ dper na/ chu 
rnyogs pa can la tshon rtsi sna lnga btab ste ci nus pa'i stobs kyis dkrugs pa la skye bo gang dag der bltas pa'i tshe rang gi lus kyi gzugs brnyan mthong mi nus so/ /de bzhin du 'dod chags kyis 'khrul ba'i sems rnyogs pa can du byas pas lam mthong bar mi 'gyur ro/ /'on 
kyang skye bo gang dag mos pas nyes pa rim gyis bshags shing bsdams te dge ba'i bshes gnyen mnyes par byas pa na chu'i rnyogs pa'i dri ma dag ste gzugs brnyan gsal bar 'gyur ba ltar lam mthong bar 'gyur ro/ /yang 'di lta ste dper na/ zangs kyi 'og tu me lce mched par byas nas 
nang gi chu shin tu khol ba'i steng du ras kyis bkab pa la skye bo gang dag zangs kyi thad du 'ongs nas bltas pa'i tshe rang gi gzugs brnyan mi mthong ba lta bu ste/ rgyud du thog ma med pa nas gnas pa'i dug gsum gyis dkrugs shing sgrib pa lngas g.yogs par byas pas lam mthong bar mi nus so/ /
sems kyi dri ma yongs su zad pa na rnam par shes ba gang nas 'ongs shing skyes pa dang / shi 'phos nas sangs rgyas kyi zhing gang dag tu 'gro bar 'gyur ba shes shing lam gyi yon tan rnams kyang mthong bar 'gyur ro/ /yang bcom ldan 'das kyis bka' stsal pa/ spyod pa la slob dpon gyis 
dper na/ lag tu sgron me thogs te mun khang du zhugs pa na mun pa sel zhing snang ba nyid du bya ba dang 'dra ste/ lam la bslabs te bden pa mthong ba'i tshe gti mug rmongs pa'i mun pa sangs pas gang yang mi gsal ba med do/ /yang bcom ldan 'das kyis bka' stsal pa/ de 
bzhin gshegs pas gang dgongs pa thams cad lam la dgongs pa'o/ /gang mdzad pa thams cad lam mdzad pa'o/ /gang gsungs pa thams cad lam gsungs pa'o/ /de bzhin gshegs pa ni dran pas lam yang dag pa mi bsnyel ba'o/ /yang bcom ldan 'das kyis bka' 
</page>

 <page>
<ph>569</ph><p>076-285a</p>
stsal pa/ nam mkha' dang sa mthong ba'i tshe mi rtag pa'o zhes sems par bya'o/ /ri dang lung ba mthong ba'i tshe 'di ni mi rtag pa'o zhes sems par bya'o/ /dngos po rnams kyi dbyibs dang gzugs 'phel zhing rgyas pa mthong ba'i tshe de yang mi rtag pa'o zhes sems 
par bya ste/ 'di ltar bsams pas ring por mi thogs par lam rnams 'thob par 'gyur ro/ /yang bcom ldan 'das kyis bka' stsal pa/ nyin re bzhin rgyun du lam la sems pa dang spyad par bya ste/ des dad pa'i dbang po rjes su 'thob pas bsod nams kyi rnam grangs tshad med 
do/ /yang bcom ldan 'das kyis bka' stsal pa/ lus kyi 'byung ba chen po dag la bdag ces pa'i tha snyad gdags kyang de dag bdag med pa'o/ /bdag ni re zhig tsam du zad kyi rtag tu gnas pa ma yin te/ dper na sgyu ma bzhin no/ /yang bcom ldan 'das kyis bka' stsal pa/ /
sems can 'dod chags kyi rjes su 'brangs te grags pa don du gnyer ba ni/ dper na/ bdug spos kyis bdugs pa dang 'dra ste/ gang dag de'i dri tshor nas bdug spos kun tu bdugs par byas pa las bdug spos de yongs su mdzad pa las mi 'da'o/ /de bzhin du blun po dag 'jig rten 
tha mal ba'i snyan grags la chags te bden pa yang dag pa'i grags pa la brtson par mi byed pa dag grags pa dang rnyed pas phongs par gyur te 'gyod pa skye bar 'gyur ro/ /yang bcom ldan 'das kyis bka' stsal pa/ gzugs dang nor ni/ dper na/ gri'i so la chags pa'i sbrang rtsi dang 'dra ste 
khye'u chung dag gis de'i ro myangs pa tsam gyis lce smas pa'i sdug bsngal 'byung ngo/ /yang bcom ldan 'das kyis bka' stsal pa/ sems can gang dag bu dang chung ma dang nor dang khyim gyis bcings pa'i 'jigs pa ni/ dper na/ btson rar bcug pa'i mi la gdos dang lcags 
sgrog sogs kyi 'jigs pa las che ba'i 'jigs pa'o/ /btson ra'i 'jigs pa las stes dbang gis thar ba 'byung la/ bu dang chung ma sogs la chags pa ni stag gi khar tshud pa dang 'dra ba'i 'jigs pa yod bzhin du rmongs pa dag bag med par 'jug pas na de las thar bar mi nus so/ /
</page>

 <page>
<ph>570</ph><p>076-285b</p>
yang bcom ldan 'das kyis bka' stsal pa/ 'dod yon la chags pa'i nang na gzugs la chags pa ni chags pa gzhan las lhag go /gzugs la chags pa las lhag pa'i chags pa med do/ /stes dbang gis gzugs la 'dod cing chags pa ni gcig nyid de/ de 
'dra ba gnyis pa zhig grub na 'jig rten na lam la slob nus pa 'byung bar mi 'gyur ro/ /yang bcom ldan 'das kyis bka' stsal pa/ 'dod chags kyi yul la 'jug pa ni/ dper na/ rmongs bdag lag tu sgron me thogs te rlung gi rdzi phyogs su gtad nas 'gro ba dang mtshungs te/ sgron 
me de ma 'dor na lag bsreg pa'i nyes pa nges par 'byung ngo / /'dod chags zhe sdang gti mug gsum rgyud la yod pa sngon du lam gyis ma bsal na rmongs pa dag lag tu sgron me thogs pa ma btang bas lag pa sre pa dang mtshungs pa'i nyes dmigs che'o/ /de nas lha zhig gis tshod 
bag mas pa'i phyir bcom ldan 'das kyi spyan sngar lha'i bu mo zhig btang ngo / /bcom ldan 'das kyis de la bka' stsal pa/ mi gtsang ba sna tshogs kyis gang ba'i rgyal ba khyod ci'i phyir du 'ongs/ skye bo tha mal ba bslu nus kyi de bzhin gshegs pa mngon par shes pa drug dang ldan 
pa rnam pa thams cad du g.yo bar ga la nus/ khyod de bzhin gshegs pa la dgos pa med do song zhig /de nas lha de bcom ldan 'das la mngon par dad par gyur nas sems kyi rtog pa zhus pa dang / bcom ldan 'das kyis rnam par phye ste bstan pas rgyun du zhugs pa'i 'bras 
bu la bkong bar mdzad do/ /yang bcom ldan 'das kyis bka' stsal pa/ skye bo dag lam la slob pa'i tshe chu'i kha la g.yengs pa'i shing dang mtshungs te/ gal te shing de chu'i rgyun phyogs su khyer ba phar 'gram du yang ma reg tshur 'gram du yang ma reg /mis ma blangs/
lha 'dre dag gis kyang ma bzlog /klong du'ang ma lus/ rul bar yang ma gyur na nges par rgya mtsho chen por 'babs par 'gyur ro zhes nga smra'o/ /de bzhin du gal te skye bo gang dag lam la slob pa'i tshe 'dod chags kyis rmongs par ma gyur/ phyin ci log dag gis ma zin/ nem 
</page>

 <page>
<ph>571</ph><p>076-286a</p>
nur mi byed cing 'bad pas 'grus par byas na skye bo de nges par lam thob par 'gyur ro zhes nga smra'o/ /yang bcom ldan 'das kyis bka' stsal pa/ dge sbyong dag sems la yid ma ches shig /sems la gtan nas yid ches par mi bya'o/ /bag yod 
bar gyis shig /gzugs la chags par ma byed cig /gzugs la chags pas sdug bsngal 'byung ngo / /gang tshe dgra bcom pa mngon du byas pa de'i tshe gdod sems la yid ches par rigs so/ /de nas bcom ldan 'das kyis yang dge sbyong rnams la bka' stsal pa/ dge 
sbyong dag bag yod par gyis shig /bud med la blta bar mi bya'o/ /gal te 'phrad pa'i tshe yang blta bar mi bya bag dang ldan par bgyis te gtam smra bar mi bya ste/ gal te gtam smra tshe bsams bab dag ni dge sbyong ste/ snyigs ma'i 'jig rten du pad ma'i dam gyis ma gos 
pa ltar gnas par bya'o snyam nas rgan mo la ma'i 'du shes/ rang las cung zad rgan pa la a phyi'i 'du shes/ rang las gzhon pa la sring mo'i 'du shes bskyed par bya zhing / na tshod chung ba dag la tshul min gyis brnyas par mi bya'o/ /gal te tshul min yid byed byung ba'i tshe 
zhib tu dpyad cing brtag par bya'o/ /'di ltar brtag par bya ste/ lus kyi spyi bo nas rkang mthil gyi bar du brtag par bya'o/ de nas lus kyi nang du brtag par bya ste/ lus kyi nang mi gtsang ba sna tshogs kyis kun nas gang zhing 'dzag pa nyid yin no zhes tshul min yid byed de yongs 
su bsal bar bya'o/ /yang bcom ldan 'das kyis bka' stsal pa/ dper na/ rtswa skam la me mched pa'i tshe de las rings rtabs kyis bzlos dgos pa ltar lam la slob pa'i skye bo dag 'dod chags kyi yul rnams rgyang ring du 'dor bar bya'o/ /yang bcom ldan 'das kyis bka' 
stsal pa/ skye bo zhig yid 'dod chags kyis gdungs te chags sems de zhi ba'i thabs ma rnyed nas rang gi mtshan ma sta gris bcad do/ /bcom ldan 'das kyis de la 'di skad ces bka' stsal to/ /khyod kyis mtshan ma gcod pa las sems gcod pa mchog go /sems ni 
</page>

 <page>
<ph>572</ph><p>076-286b</p>
gtso bo ste gtso bo chod na 'khor ngang gis 'gag par 'gyur ro/ /phyin ci log gi sems ma bcad par mtshan ma bcad pas ci la phan zhes gsungs so/ /de nas mi de shi bar gyur to/ /bcom ldan 'das kyis bka' stsal pa/ 'jig rten gyi skye bo log lta can dag mi gti mug 
can 'di dang 'dra ba'i blun po'o/ /yang gzhon nu ma zhig skyes pa zhig dang dus btab pa las skyes pa de dus su ma slebs pas gzhon nu ma de 'gyod nas tshigs su bcad pa smras pa/ 'dod chags khyod kyi rtsa ba nga yis shes/ /khyod ni rnam par rtog las byung ba yin/ /khyod la nga yis 
rtog par ma byas tshe/ khyod ni nam yang skye bar mi 'gyur ro/ /zhes smras so/ /de'i tshe lam de nas bcom ldan 'das gshegs pas gsan te/ /dge sbyong dag la gsungs pa/ dge sbyong dag zungs shig /tshigs su bcad pa 'di ni bcom ldan 'das sangs rgyas 
'od srungs kyis gsungs pa 'jig rten du grags shing rgyun 'byams pa'o/ /yang bcom ldan 'das kyis bka' stsal pa/ sems can 'dod yon la chags pas sdug bsngal 'byung zhing sdug bsngal las 'jigs pa 'byung bar 'gyur ro/ /chags pa med pas sdug 
bsngal mi 'byung / sdug bsngal med pas 'jigs pa 'byung bar mi 'gyur ro/ /yang bcom ldan 'das kyis bka' stsal pa/ skye bo dag lam la slob pa'i tshe mi gcig mi khri phrag mang po dag dang g.yul 'gyed pa lta bu ste/ dper na/ mi zhig go gyon mtshon thogs 
nas phyir thon pa dang 'jigs sngangs kyis phyir ldog pa'am/ lam gyi bar mdor ldog pa'am/ g.yul bkyes pas bsad pa'am/ rgyal nas rang yul du 'khor te gtso bor 'gyur ba'ang yod do/ /de bzhin du shin tu brtan pa'i yid kyis spyod pa la 'bad cing brtson pas 
gti mug gis bslus par ma gyur na 'dod chags nges par spangs te 'bras bu 'thob par 'gyur ro/ /de'i tshe dge sbyong zhig mtshan mo klog pa byas pa'i tshe gdangs drag la myur ba las gdungs pas 'gyod de khyim du 'bab bo snyam du sems par gyur to/ /de'i tshe bcom ldan 'das 
</page>

 <page>
<ph>573</ph><p>076-287a</p>
kyis de bos nas bka' stsal pa/ khyod sngon khyim na gnas pa'i tshe las ci zhig bgyid/ gsol pa/ pi wang brdung ba'i las byed pa lags so/ /bka' stsal pa/ rgyud lhod na cir 'gyur/ gsol pa/ sgra 'byung bar mi 'gyur ro/ /
rgyud dam na cir 'gyur/ sgra 'chad par 'gyur ro/ /rgyud ran par bcas na cir 'gyur/ rgyud mtho dman med cing snyoms par 'gyur lags so/ /de nas bcom ldan 'das kyis dge sbyong de la bka' stsal pa/ lam la slob pa'i tshe yang de lta bur sems snyoms par bsdams 
pas lam thob par 'gyur ro/ /yang bcom ldan 'das kyis bka' stsal pa/ lam la slob pa dang / /dper na/ lcags bzhu sbyang byas te rim gyis brdungs pas g.ya' dag par byas pa de las snod ci byed kyang las su rung bar 'gyur ba lta bu ste/ lam la slob pa dag 
sems kyi dri ma rim gyis dag par byas te brtson pas byang chub sbyang bar byas pas gdon mi za bar byang chub 'grub par 'gyur te/ gzhan du na rang nyid skyo bar 'gyur/ skyobs nyon mongs par 'gyur/ kun nas nyon mongs pas lam las ldog par 'gyur/ lam las log pas ldig pa'i 
las gsogs par 'gyur ro/ /yang bcom ldan 'das kyis bka' stsal pa/ skye bo dag la mal spyod kyang sdug bsngal la lam la mi spyod kyang sdug bsngal lo/ sems can skyes nas rga ba'i bar dang / rgas nas na ba dang 'chi ba'i bar sdug bsngal 'byung ba ni dpag par dka' ste/ 
sems nyon mongs pas dkrugs shing sdig pa'i las bsags pas skye 'chi brgyud mar 'byung ba'i phyir sdug bsngal brjod kyis longs pa ma yin no/ /yang bcom ldan 'das kyis bka' stsal pa/ sems can ngan song las grol te mi'i lus rten thob pa dka'/ mi'i lus rten thob kyang bud 
med kyi rten las log ste skyes pa'i dngos po thob pa dka'/ skyes pa'i lus rten thob kyang dbang po kun tshang ba dka'/ dbang po thams cad tshang yang yul dbus su skye ba dka'/ yul dbus su skyes kyang sangs rgyas kyi bstan pa'i rjes su slob pa dka'/ sangs rgyas kyi bstan pa'i rjes 
</page>

 <page>
<ph>574</ph><p>076-287b</p>
su bslabs kyang chos ldan gyi rgyal po dang 'phrad pa dka'/ chos ldan gyi rgyal po dang phrad kyang byang chub sems dpa'i khyim du skye ba dka'/ byang chub sems dpa'i khyim du skyes kyang mchog gsum la dad cing sangs rgyas bzhugs pa'i 'jig rten gyi khams su skye ba dka'o/ /yang bcom 
ldan 'das kyis dge sbyong dag la bka' stsal pa/ mi'i srog ji tsam du gnas/ dge sbyong zhig gis gsol pa/ zhag bcu tsam du gnas so/ /bka' stsal pa/ bu khyod kyis da dung lam la sbyang ba ma byas so/ /yang dge sbyong zhig la bka' stsal pa/ mi'i srog ci tsam du 
gnas/ des gsol pa/ 'tshal ma 'tshal ba'i yun tsam du'o/ /bka' stsal pa/ song zhig khyod kyis kyang lam la sbyang ba ma byas so/ /yang dge sbyong zhig la bka' stsal pa/ mi'i srog ji tsam du gnas/ des gsol pa/ dbugs 'byung 'jug gi yun tsam du 
gnas lags so/ /de nas bcom ldan 'das kyis gsungs pa/ legs so/ /de'i phyir bu khyod kyis lam la sbyang ba byas so zhes brjod par bya'o/ /yang bcom ldan 'das kyis bka' stsal pa/ nyan thos rnams de bzhin gshegs pa las thag ring dpag tshad stong du phyin yang bcom ldan 'das 
kyi 'dul ba'i bslab pa yid la byas na gdon mi za bar 'bras bu thob par 'gyur ro/ /gal te ston pa'i spyan sngar gnas kyang don ma yin pa yid la byas na nam yang lam gyi 'bras bu thob par mi 'gyur ro/ /de'i gnad ni spyod pa la rag las te/ ston pa'i drung du gnas kyang rang gis 
ma sbyang na don cung zad tsam yang mi rnyed do/ /yang bcom ldan 'das kyis bka' stsal pa/ skye bo dag lam la spyod pa ni sbrang rtsi lta bu ste/ mtha' dbus kun nas ro mngar ba'o/ /sangs rgyas kyi chos kyang de ltar kun nas dga' ba dang bde ba'i don dang ldan pa spyad pas lam thob par 'gyur ro/ /
yang bcom ldan 'das kyis bka' stsal pa/ skye bo dag la mal spyad pas 'dod chags kun drung nas 'byin par 'gyur te/ /dper na/ bar snang la bkal ba'i phreng ba'i rdog po re re nas blangs pas phreng ba rim gyis zad par 'gyur ba ltar/ des kyang sgrib pa thams cad rim gyis zad de lam 
</page>

 <page>
<ph>575</ph><p>076-288a</p>
gyi 'bras bu 'thob par 'gyur ro/ /yang bcom ldan 'das kyis bka' stsal pa/ dge sbyong dag la mal slob pa'i tshe khal bkal pa'i ba lang 'dam dbyin nas ji tsam ngal yang 'gram gnyis gang rung du phyin te ngal bso snyam pa med pa ltar/ dge sbyong 'dod pa la 
'dam gyi 'jigs pa de lta bu las kyang ches 'jigs shing drang po'i sems kyis gcig tu lam la 'grus pas 'khor ba'i sdug bsngal las bskyab par bya'o/ /yang bcom ldan 'das kyis bka' stsal pa/ de bzhin gshegs pas rgyal po dang blon po'i 'byor pa phun sum tshogs pa thams 
cad mchil ma dang thal ba lta bur gzigs so/ /gser dngul sogs rin po che rnams gseg ma dang gyo mo lta bur gzigs so/ /gos dar sogs rin thang can gyi gos rnams gos hrul lta bur gzigs so/ /stong chen po'i 'jig rten gyi khams skyu ru ra lta bur gzigs so/ /rgya 
mtsho chen po bzhi'i chu rkang mthil mnyed pa'i 'bru mar lta bur gzigs so/ /thabs mkhas kyi sgo rin po ches gang ba'i gzings lta bur gzigs so/ /theg pa chen po rmi lam gyi gser dang gos lta bur gzigs so/ /sangs rgyas kyi lam 'tshol ba mig sngar gnas pa'i me tog lta 
bur gzigs so/ /ting nge 'dzin 'tshol ba lhun po ltar brtan pa'i ka ba lta bur gzigs so/ /yongs su mya ngan las 'das pa 'tshol ba nyin mtshan kun tu sad pa lta bur gzigs so/ /yang dag dang yang dag ma yin pa klu drug gi gar lta bur gzigs so/ /btang snyoms pa bden pa 
nyid lta bur gzigs so/ /dar rgud dus bzhi'i ljon shing lta bur gzigs so/ /de skad ces bcom ldan 'das kyis bka' stsal to/ /'khor gyi dge slong thams cad yi rangs te bcom ldan 'das kyis gsungs pa la mngon par bstod do/ /de yang Ti'u To'u wang gi lo nyer bzhi ba shing pho stag 
lo'i zla ba bzhi pa'i tshes brgyad la lho nub kyi mtshams nas 'od kyi phung po zhig pho brang du byung ba rgyal pos blon po ltas shes pa dag la dris pas de phyogs su bdag nyid chen po 'byung ba'i ltas yin pa dang / lo stong nas de'i bstan pa yul 'dir dar bar lung bstan to/ /de nas mu wang gi lo nga 
</page>

 <page>
<ph>576</ph><p>076-288b</p>
gsum pa chu pho sprel lo'i zla ba gnyis pa'i tshes bco lnga la ston pa mya ngan las 'das tshul bstan/ de nas lo chig stong bcu gsum pa la hAn ming d+hi rgyal po yung phing gi lo bdun pa'i zla ba dang po'i tshes bco lnga'i mtshan mo rgyal po'i rmi lam du skyes bu chen po srid du 'dom do lhag mnga' ba 
gser gyi mdog can nyi 'od lta bu'i 'od 'phro ba zhig pho brang du babs te nga'i bstan pa yul 'dir rim gyis dar bar 'gyur ro zhes gsungs so/ /phyi nyin blon po rnams la dris pas blon po h+phu yi zhes bya bas/ sngon Ti'u To'u wang gi dus kyi lung bstan zhus shing rgyal po'i rmi lam de dang mthun no 
zhes gsol/ de nas rgyal pos yig rnying rnams bklags pa sa Ti'u To'u wang gi dus kyi lung bstan de rnyed nas dgyes shing / rgyal pos blon po wang tsun sogs mi bco brgyad mngags te nub phyogs su sangs rgyas kyi bstan pa 'tshol bar btang / de dag yA shi zhes pa'i rgyal 
khams su 'byor ba dang / de skabs rgya gar nas 'od srungs kyi rigs las dgra bcom pa ma tang gi ba dang / paN+Di ta go b+ha ra na gnyis kyis rta dkar po cig la ston pa'i bris thang gcig /gsung rab mdo dum bu zhe gnyis pa sogs theg pa che chung gi mdo dang / ston pa'i rang 
bsrel bum pa gang bcas byon pa lam thog tu 'dzom ste/ gong pheng gi lo bcu pa'i zla ba bcu gnyis pa'i gnam gang la le'u yang mkhar du 'byor/ de nas lo drug na dgra bcom pa dang / paN+Di ta gnyis kyis rgya'i bon po btul/ de nas dgra bcom pa dang / paN+Di ta gnyis kyis 
bar snang la 'phags te/ rgyal po la tshigs su bcad pa gsungs pa/ wa skyes seng ge'i rigs ma yin/ /sgron me nyi zla bzhin gsal min/ /rdzing bur rgya mtsho shong ba min/ /ri 'bur lhun bzhin ltar mdzes min/ /chos sprin 'jig rten kun la khyab/ /chos char 'gro 
rgyud myu gu brlan/ /rdzu 'phrul rmad byung mngon du bstan/ /phyogs rnams kun tu 'gro ba 'dul/ /zhes gsungs nas rdzu 'phrul gyis rgya gar du gshegs so/ /de lta bu'i khungs dang ldan pa'i mdo 'di sngon bod du ma 'gyur zhing rgya'i bka' 'gyur na bzhugs pa las gnam skyong gong ma'i 
</page>

 <page>
<ph>577</ph><p>076-289a</p>
bkas many+dzu'i skad du bsgyur zhing bod skad du bka' bcu su b+hag shre yang+h+wa dza dang bka' bcu d+h+yA nA riSh+DaM byAs gnyis kyis bsgyur/ sog skad du rab 'byams pa pradz+nyod ya byA sas bsgyur ba/ rgyal bstan la lhag par dad pa'i sbyin bdag hIng lIn gyis chos sbyin rgya cher spel 
ba'i phyir dngul srang brgyas skad bzhi shan sbyar ba'i sbar bsgrubs te ci lcogs shig sbar nas zhing mchog dam par 'gyur ba rnams la phul ba'i dge ba'i rtsa bas rgyal bstan rin po che dar zhing rgyas la yun ring du gnas pa dang / 'jig rten gyi khams su nad dang mu ge 'khrugs rtsod nam yang mi 'byung 
zhing ma gyur sems can thams cad myur ba nyid du bla na med pa'i byang chen thob par gyur cig /sarba mang+ga laM/ 
</page>


</text>